Bokanmeldelse:Elena Ferrante: 
«Svikne dagar» 

Som hun kan skrive, Elena Ferrante, og som en kjærlighetssorg kan svi. 

Etter verdenssuksessen med Napoli-kvartetten og alle spekulasjonene rundt hvem forfatteren er, gjør det nesten godt å lese den borende og velskrivende Elena Ferrante i et lite format. 
«Svikne dagar» er bare på litt over 200 sider, men fylt til randen av emosjoner og eksistensielt drama. 

Ferrante har kvinner som hovedpersoner, det blir intenst og enormt personlig, her er en frapperende råskap, desperasjon og beske rammer rundt ett enkelt kvinneliv. 

Olga er en forfatter som har latt manus ligge og prioritert barna i flere år, mens mannen Mario har utfoldet seg i verden der ute. 
En ettermiddag forlater Mario Olga og de to barna Gianni og Ilaria, uten noen skikkelige forklaringer. 
Olga ramler utfor og havner i en dyp krise, og hun er urolig og rasende. 
Situasjonen virker uforståelig for henne. 
Sant nok har ekteparet hatt en krise før, men kom seg ut av den. 
Eller? 

På forhånd kunne man tro at denne boken (utgitt på italiensk 2002, på engelsk i 2005) kunne leses som en opptakt til de fire mektige romanene fra Napoli, der hele tre av fire bøker fikk terningkast 6 i VG. 
På ingen måte. 

Dette er en helstøpt og tett roman der Ferrante går inn i kvinneliv og morsrolle med borende detaljer, observasjoner, refleksjoner – rundt en fresende Olga. 
Her er umiskjennelige ferrantske vendinger millioner av lesere nå er fortrolige med, blant annet i et tidvis rått og grovt språk i en kvinnes munn og en tett italiensk miljøskildring, denne gang fra Torino. 

Om forfatteren: 

Fortellingen i «Svikne dagar» hamres intenst rundt én person, én kvinne – den forlatte, og tankene som svirrer og maler uten ende. 
Som Ferrante kan gjenskape strengene i et ekteskap, spille ut kvinnelivet i alle fasetter! 
Og på ny er det Kristin Sørsdal som har oversatt til et rikt, frodig og vakkert nynorsk. 

Olgas fortvilelse får sukkerskåler til å knuse, vinflasker til å falle i gulvet, hun angriper eksmann, forlater barna om natten for å speide etter ektemannen og hans purunge kjæreste. 
Maur invaderer leiligheten, Olga mister nesten bakkekontakt, anstendighet, og ansvar. 
De to barna rives nesten over ende med morens fall, og det samme gjør familiehunden Otto. 

Ferrantes skildring av en knust kvinne uten kontroll – en kvinne på randen – får en til å spørre: 
Hvem kan gjøre dette etter henne? 
