Anmeldelse:Dette har pent lite med svartlakkerte fingernegler, nettingstrømper og skjeve pannelugger å gjøre 

The Hotelier blåser liv i De Store Følelsene. 

ALBUM: 
Massachusetts-bandet The Hotelier har som forsett å blåse liv i De store følelsene i indierocken igjen. 
De blir støtt og stadig lempet inn i kategorien emo-revival, men - gud forby, dette har pent lite med svartlakkerte fingernegler, nettingstrømper og skjeve pannelugger å gjøre. 

Referansene spiller på tiden før band som My Chemical Romance og deres likemenn stakk av med merkelappen. 
Etikett til side, det er fortsatt musikken som taler. 

Trioen har åpenbart et godt fortellergen. 
Låtene deres er ladet med potente melodier som aldri går helt den veien du hadde trodd de skulle gå, og det er en nerve i Christian Holdens tekster som garantert resonnerer med en fanskare som er lei av prefabrikerte tekster og låtstrukturer som er skrevet for å passe et format. 

«Godness» bærer først og fremst bud om et band som ønsker å engasjere og som virkelig har ambisjoner for musikken de lager. 
Det er fengende - tidvis innadvendt, men fortsatt dynamisk, og ikke minst ærlig. 
