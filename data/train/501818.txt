Kampskrift mot tyrannen Trump
USA 2017 er ikke Tyskland i 1933, men Timothy Snyder finner urovekkende mye som minner. 

Da også president Trumps komité for kunst og humaniora fikk nok av forsvaret hans for nazister og rasister, skrev de oppsigelsesbrevet slik at første bokstav i hvert avsnitt til sammen formet ordet resist. 

I den grad den voksende amerikanske motstandsbevegelsen trenger en håndbok for å bekjempe presidentens autoritære prosjekt, har de fått den i historikeren Timothy Snyders «Om tyranni». 

Snyder er ekspert på Europas svarte århundre, på Hitler og Stalins massemyrderier og veien frem til tyranniet. 
I det som nå skjer i hans eget hjemland, registrerer han ubehagelige ekko fra mellomkrigstidens Europa. 
Han ser det i retorikken, hvor «folket» bare er en del av folket, hvor uavhengige medier blir gjort til dette «folkets» fiender, hvor alt bare er kamp og seier, og hvor skremmende mange fornekter forskjellen på det de gjerne vil høre og det som er sant. 
61 prosent av de republikanske velgerne sier at de aldri vil forlate Trump, uansett hva han sier eller gjør. 

«Om tyranni», som for tiden utkommer på en rekke språk, er bygget opp som en kort katalog over 20 tiltak mot en slik utvikling. 
Det er en liten bok, men advarselen den rommer, er mektig. 

Snyder skriver at «postfaktuell er det samme som prefascistisk», og har derfor skrevet en praktisk instruksjon i tidlig antifascisme. 
Hans utgangspunkt er at demokratier kan bryte sammen, og har gjort det. 
Det er lett å tro at imperier og tyrannier må falle etter hvert som historien skrider frem, men også demokratiene er sårbare. 
Snyder minner om at både fascismen og kommunismen oppsto som reaksjon på ulikhetene globaliseringen skapte, og ikke minst på demokratiets manglende evne til å rette opp disse ulikhetene. 

Skyter han stormannsgal spurv med kanon? 
Vil ikke de tunge amerikanske institusjonene; rettsvesenet, kongressen og mediene til slutt stoppe det ville rittet mot kaos? 

Det er lett å møte bøker som dette med anklager om alarmisme. 
USA i 2017 er ikke Tyskland eller Sovjet i 1930. 
Demokratiet har tunge forsvarsverk. 

Snyder åpner boken med å minne om at historien ikke gjentar seg, men at dette faktum ikke hindrer oss i å lære av den. 
Derfor advarer han mot å tro at institusjonene beskytter seg selv. 
«De faller én etter én hvis de ikke tas i forsvar fra første stund», skriver han, og anbefaler leserne å velge en institusjon – en domstol, en avis, en lov, en fagforening – og gå i krigen for den. 

Selv om Snyder henter mange av parallellene fra fascismen og nazismens tidlige fase, er han mest interessant når han sammenligner Trumps USA med Putins Russland. 
Ukrainske og russiske journalister som reiste rundt i Midtvesten før valget, forutså resultatet bedre enn de amerikanske meningsmålerne. 
De kjente igjen både stemningen, retorikken og triksene. 

Historien har skiftet retning, skriver Snyder. 
Etter å ha beveget seg fra vest mot øst etter berlinmurens fall, går den nå fra øst mot vest. 
«Alt som skjer her, ser ut til å skje der først», skriver han. 

Han kunne gjerne inkludert Polen og Ungarn, som er på rask vei mot det autoritære etter en kort flørt med det åpne demokratiet. 

Av de 20 punktene, er nr. 18 det viktigste, og mest skremmende. 
Snyder mener at det moderne tyranniet vil vokse frem under dekke av å være terrorhåndtering. 

Også demokratiske og åpne regimer bruker terrorangrep til å skjerpe overvåking og stramme inn de liberale borgerrettighetene. 
Frankrike er inne i noe som fortoner seg som en varig unntakstilstand. 
Et autoritært regime vil bruke slike hendelser til å befeste makten. 
Riksdagsbrannen i Berlin i 1933 er ett eksempel, Putins utnyttelse av de mange bombeangrepene i Russland et annet. 

Hva vil Trump gjøre etter et stort terrorangrep i USA, utført av andre enn hans tilhengere med sørstatsflagg og milits? 

Uansett hva han gjør, vil det være råd å hente i denne lille, men uhyre viktige boken. 
