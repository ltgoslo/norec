L’Inconnu Du Lac
Denne filmen får du ikke se på kino! 

Cannes: 
Festivalens første sjokkfilm kommer i sideprogrammet Un Certain Regard. 
Regissør Alain Guiraudie har laget L’Inconnu Du Lac (Stranger by the Lake), som er en original fransk thriller lagt til en strand for homofile nudister på cruising. 

Cruising i denne betydningen er tilfeldige seksuelle møter i skogen ved stranda. 
Og Guiraudie legger ingen demper på skildringen av disse. 

Denne filmen byr nemlig på hard homseporno i flere varianter. 
Det kan virke spekulativt, men gir faktisk historien en troverdighet som høyner kvaliteten. 

Sex blant trær og busker 

Franck (Pierre Deladonchamps) oppsøker nudiststranda for å sole seg, snakke med andre menn og ha sex med dem blant trær og busker. 

Her forelsker han seg i Michel (Christophe Paou), en kjekk, muskuløs og potensielt farlig mann. 
Franck er klar over faren ved forholdet, men velger å leve ut lidenskapen på tross av det han vet. 

I tillegg innleder han et varmt vennskap til Henri (Patrick d’Assumcao), en middelaldrende heterofil mann som slår seg til ved siden av nudistdelen av stranda og bare trenger noen å snakke med. 

Regissør Guiraudie viker befriende nok unna typiske stereotyper i skildringen av dette miljøet. 
Her er ingen utagerende rosahomser, men vanlige menn. 

Både Pierre Deladonchamps og Christophe Paou spiller godt og troverdig i sine roller, der begge figurene er på jakt etter noe som kan tilfredsstille dem, selv om de har noe ulike mål. 

Det er interessant å se styrkeforholdet dem imellom, der Franck er den underdanige, mens Michel er alfahannen som utgjør en truende kraft. 
Dessuten er dialogen mellom Franck og Henri befriende åpen og ærlig, og gir innsikt i deres personligheter og historien som utspiller seg på stranda. 

Kan aldri vises på vanlig kino 

Det er ikke til å unngå at sexscenene er det som vekker mest oppsikt i filmen. 
Det er kanskje ikke ofte at homseporno filmes i nydelig cinemascope. 
Og kanskje går regissøren for langt her. 

Men samtidig er disse scenene med på å gjøre det tydelig for oss hvorfor Franck er villig til å løpe risikoen som forholdet til Michel utgjør. 

Han har nemlig en mørk side, som jeg ikke avslører her, i fall du en gang skal se filmen. 
De har en gjensidig attraksjon som resulterer i intens kjønnslig omgang, og gjør Franck blind for trusselen. 

L’Inconnu Du Lac deltar i sideprogrammet Un Certain Regard i Cannes, men kan nok aldri vises på vanlig kino i denne versjonen. 
Festivaler som Skeive dager og Bergen Internasjonale Filmfestival er mer sannsynlige arenaer for filmen. 

Men det burde la seg gjøre med enkel omredigering å lage en lovlig versjon. 
Og denne filmen er faktisk så god at den burde gjøres tilgjengelig for et større publikum! 
