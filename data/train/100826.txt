Den ellevte landeplage
Regi: 
Stephen Hopkins.Genre: Grøsser. 
Amerikansk. 
15 år, anbefalt ungdom/voksne. 

Filmen bygger på bibelens fortelling om de ti landeplager. 
Vi er villig til å vurdere dette som den ellevte. 

STJERNER: Hilary Swank, AnnaSophia Robb, Idris Elba, William Ragsdale, David Morrissey. 

HANDLER OM: 
Hilary Swank spiller universitetsprofessoren, tidligere misjonær, som har mistet sin tro og nå vier hele livet til å motbevise de religiøse miraklenes eksistens. 

Det går fint, lenge. 
Men når hun tilkalles til en sump-småby i det dampende hete Sør, stilles alle hennes erfaringer og personlige opplevelser i et ganske nytt, eldgammelt lys: 
«De ti landeplager» fra Mosebøkenes fortelling om hvordan Israels folk frigjorde seg fra Egypt rundt 1250 år f.Kr., utspiller seg for hennes øyne og øre og nese. 
Grøss og gru...? 

DOM: 
Vel: 
Filmen er teknisk vellaget. 
For øvrig er historien relativt omfattende vrøvlete, pinlig klisjèdyrkende, direkte uklar og selvfølgelig åpenbart spekulativ. 
Både Gud og Satan har vist seg uhyre vanskelige å tilpasse Hollywood. 

Det eneste virkelige grøsset her, er at ellers utmerkede Hilary Swank faktisk velger seg en sånn djevelsk dum film. 
