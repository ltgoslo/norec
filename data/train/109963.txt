Film:Masete og gravid 

Oppjaget nedtur til fødeklinikken 

Med fare for å høre fryktelig generaliserende og fordomsfull ut: 
Jeg har lenge gått med en snikende følelse av at særs mange amerikanere har et noe usunt hysterisk forhold til alt som har med sex, heri inkludert graviditet å gjøre. 
Det meste bekreftes i denne tåpelig lettkjøpte, stjernetunge ensemble-komedien hvor vi er med fem forskjellige par i Atlanta før, under, og etter livets store mirakel. 
Fem romantiske komedier for prisen av én uten at dét føles som noe superkupp. 

Stereotypiene florerer. 
Her har du hun som vet alt om barn og babyer som ikke har barn selv (Elizabeth Banks klarer utrolig nok å spille henne litt sjarmerende likevel), den oppofrende bohemfotografen (Jennifer Lopez er et feilvalg til den rollen ja) som adopterer fra Etiopia - og flere. 
For å si det slik: 
Dette er en type film hvor det striregner når man spontanaborterer. 

Slike elementer overrasker ikke i en amerikansk komedie som forsøker å favne absolutt alle «unge voksne» amerikanske par. 
Jeg tviler imidlertid sterkt på om noen av skjebnene som portretteres her vil ha veldig stor gjenkjennelseseffekt på unge norske par. 
Jeg tror heller ikke diskusjonen omskjæring eller ei, som filmskaperne bruker skummelt mye tid på, er relevant for veldig mange. 

Manuset er basert på en «selvhjelps»-klassiker for gravide. 
Den var muligens for proppfull av gode ideer, filmskaperne har i hvert fall ikke helt klart å sortere. 
En oppjaget, småpanisk stemning preger hele filmen - ikke noe jeg ville anbefalt hverken vordende mødre eller fedre. 
Listen for humor ble etter hvert senket såpass at en fjollete pappagruppe i parken anført av Chris Rock påkalte latteren. 
Disse sekvensene er de eneste hvor man har lagt seg litt i selen for å overraske. 
ØYSTEIN DAVID JOHANSEN 
