Marie Landmark:Anonyme hendelser 

Ambisiøs debut, halvhjerta redaksjonelt arbeid. 

Marie Landmark: 
Hendelser uten navn. 
Roman. 
208 sider. 
Oktober forlag. 

En kvinne, alene i livet, med flyktige forhold bak seg, fremtiden åpen og en ganske spennende jobb. 
Marie Landmarks debutroman handler om vår nye folkesykdom, ensomhet, men Landmark finner aldri helt formen. 

Hovedpersonen i «Hendelser uten navn» jobber med å dokumentere arbeidsulykker på ulike fabrikker. 
Når dokumentasjonen etter en hendelse på et verft på Vestlandet er mangelfull, blir hun sendt for å finne ut hva som har skjedd. 
I løpet av denne reisen reflekterer hun rundt hvordan arbeidet er strukturert, hvordan det byråkratiske språket skaper en avstand til innholdet, og hvordan arbeiderne på bedriftene blir behandlet. 
Hun ønsker å skape et eget arkiv for innleide arbeidere, det er så mange av dem blant de skadde. 
I disse skildringene ligger det en kritikk av det byråkratiske språket som brukes i det offentlige, og av måten arbeidere behandles. 
Hovedpersonen selv lever et stille liv, hun arbeider flittig og fyller leiligheten sin med planter. 
Hun har flere forhold bak seg, men bor alene mens hun lengter etter noen å dele livet med. 

Det er alltid knyttet en viss spenning til debutantene ved Oktober forlag. 
De har en sterk stall og løfter ofte frem spennende nye stemmer. 
«Hendelser uten navn» er imidlertid en roman som ikke lever opp til dette, og hovedproblemet ligger i formen. 
Romanen er formet som en rekke hendelser delt opp i mange små tekster. 
Én tekst handler for eksempel om bregners vekst, den neste om arbeidet på verftet, deretter kommer en tekst om spirer, deretter en om at hovedpersonen må få seg en hobby. 
Selv om denne typen struktur er vanlig, skal det være ganske stramt skal det fungere som en roman og bli en helhet. 
Det gjør de ikke helt her. 
De små tekstene virker i stedet tilfeldig satt sammen, helheten mangler, det hele lukter redaksjonell latskap. 

Marie Landmarks første roman er derfor ingen sterk debut. 
Selv om «Hendelser uten navn» inneholder mange gode skildringer og underfundige, små replikkvekslinger, blir det hele for løst satt sammen. 
